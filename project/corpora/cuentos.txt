Ekʼo kajibʼ ral ri imul, jun saq, jun qʼan, jun qʼeq, jun qʼeqoj, sibʼalaj ketzʼanik, kechʼopinik ri alaj taq imul. Ri kinan xubʼij chike: -ma kixeʼ ta naj, we kixetzʼanik, xaq naqaj kixkʼojiʼ wi. Le laj imul qʼeq rij, are kachʼopinik, ma kuxeʼj ta ribʼ, kʼate xrilo ma ekʼo ta chik ri rachalal.

Xkaʼy chirij, xkaʼy chuwach, ma kʼo ta chi jun ksilobʼik, xoqʼik xuxeʼj ribʼ xchʼopinik xtzalij loq xuriq ta chik ri ubʼe.  Xkotiʼ pa qʼayes xoqʼik.  Kʼate xrilo, xpe ri unan che utzukuxik, xkikotik, xusalabʼisaj ri taq uxkin. Xutaʼ sachbʼal umak che ri unan. Xubʼij che: -sachaʼ la numak nan, man kinbʼan ta chik, kinimaj tzij la. Rajawaxik ri akʼalabʼ kikinimaj kitzij le kinan, kitat.
Kʼo jun kuk ubʼiʼ Tintin, waʼ le laj kuk mam kajeqi taj, kapaqi kaxulik pa uwiʼ uqʼabʼ taq cheʼ, sibʼalaj sakʼaj, keʼuto le enimaʼq, chʼutin, rachiʼl, ajsipanel sibʼalaj utz ranimaʼ.

Che jun qʼij tajin ketzʼanik pa uwiʼ taq le cheʼ kʼateʼ xtzaquloq, paqʼ xtzaq loq, solobʼataj ri raqan. Ri alaj Tintin xbʼisonik, te xrilo kropopik xpeʼ jun palomax.

Xubʼij che: -jas xabʼano Tintin.

- ¡Ay!  Xa xintzaq uloq, kʼax we waqan.

Are kʼu le palomax xubʼij che: -mam katbʼison taj, kinsikʼij nikʼaj wachiʼl kerapapik.

Xeʼ ri palomax che utzukuxik nikʼaj chikop chik, xepe kʼu taq rachil chikop xkikʼam bʼik ri Tintin xkichajij, xkitzuqu, nojimal xutzir ri raqan, xumaj chik le tobʼanik pa komom.

Utz chaqe kaqatoʼ qibʼ, taq kʼo kʼaxkʼolil, katewechiʼn ri Ajaw paqawiʼ.
Ri qʼetz numan xusipaj kan chqech jas uchakuxi ri kaxlanwa.

Nabʼe: kbʼan ri chʼam rukʼ jutzʼit kʼaj. Le chʼam are kukʼiyisaj ukʼux ri qʼor, xuqujeʼ le chʼam kbʼan kanoq wuqubʼ qʼij majoʼq kamubʼax ri qʼor.

Ukabʼ: ikʼowinaq chik wuqubʼ qʼij are kamubʼax ri kʼaj aqʼabʼ kanoq.

Rox: chi ukabʼ qʼij kqasax ri qʼor pa ajkuʼ. Xuqujeʼ kbʼan ukunel xaqxuwi kukʼam bʼi asukal rukʼ jubʼiqʼ mantekaʼ.

Ukaj: kachaplex ubʼanik ri etzʼabʼal jacha ri sesetesik, taq alaʼs, kej xuqujeʼ.

Uro: knim pa tuj che uchaqʼajisaxik.

Uwaq: are taq kchaqʼajik taqal chik che utijik.
Kʼo jumul, jun akʼal ubʼiʼ a Luʼ, ronojel qʼij keʼuyuqʼuj jukʼal uchij, naʼtam ktzalij uloq pa rachoch, kreyeʼj na, kenoj na ri uchij.  Xkʼulmataj jumul, xubʼan jun nimalaj jabʼ, man xbʼeyetaj ta na xukʼis le uyuqʼ chike.

Ronojel ri uchij are kʼu ri uchij kkaj taj xeʼsalabʼik, majaʼ enojinaq, xusikʼij necher man xkaj taj ri chij are kʼuri ri akʼal xumaj jun oqʼej xa rumal che ri utat reyeʼm kan cho rachoch we akʼal xaq uxiʼm ribʼ xa che kachʼayik; te kʼu riʼ xopan jun imul xutaʼ che: -jas che katoqʼik. Le akʼal xubʼij che: -xa che ri nuchij kkaj ta kebʼe pa kikʼolibʼal.

Ri imul xumaj jun oqʼej rukʼ ri akʼal, xopan jun par xutaʼ che ri imul: -jas che katoqʼik ri imul xutzalij utzij: -xa are le uchij ri akʼal kkaj ta kebʼe pa kikʼolibʼal.

Xopan jun wonon, xutaʼ chike: -jas che kixoqʼik. Xkitzalij kitzij ri imul rukʼ ri akʼal: -xa areʼ le chij ma kkaj taj kebʼe pa kikʼolibʼal.

We wonon xubʼij chike: - kixinto. Konojel xetzeʼnik, xkibʼij: -uj ma xujkowin ta chike: -jas kubʼan waʼ, we alaj nitzʼ wonon, le wonon xutyaʼche uxikin le nimalaj chij, xbʼe sibʼalaj anim, ma xuxlan taj chikiwach erachiʼl chij, xkiterneʼj bʼik le kachiʼl xenabʼej bʼik.

Xaq je riʼ le akʼal, imul, xuqujeʼ sotzʼ xekikotik rumal che le wonon xtobʼan chike kikʼamik ri chij pa xoral, xkimayo chi le wonon laj nitzʼ necher laj nim xeʼuto.
Kʼo jun qʼij xkʼulmataj cho jun ja, are taq xkʼoji jun alaj lol, sibʼalaj kakikotik, are xumajij rapinem xubʼan kebʼ ukʼux rumal che kʼo jun laj neʼ kachakanik cho le uwoja.

Ri alaj neʼ kachakanik, kaxulik kapaqiʼ, xuqujeʼ we chikop, are kʼuri neʼ kachʼopin cho ri ja, xkikoʼtik jewaʼ kubʼij: - wech wa we jun etzʼabʼal laj chikop kinchap na, xbʼe che uchapik wa le lol, are kʼu xrapapik xeʼk.

Are kʼu ri neʼ xuternej bʼik karaj xuchapoʼ, necher le lol xa xrapapik, xrapapik xeʼ pwiʼ le taq kʼotzʼiʼj.

Tekʼuri xuchomaj…  la man xata kraj wa le neʼ kinukamisaj… la xa kraj wa kinetzʼan rukʼ, jewa xubʼij: - nabʼe kinchʼabʼej na, we kraj kujetzʼan junam rukʼ.

Xetzijonik na ekebʼ, ri neʼ xubʼij: - man kʼota wachiʼl, la kawaj katetzʼan wukʼ rech oqtan ibʼ, la utz in kinalmajik. Xcha ri lol xukʼam uqʼabʼ le neʼ xkimajij le etzʼanem.

Taq xkil le unan, utat le akʼal xkimayij chi kʼo rachilʼ le neʼ che etzʼanem. Are kʼu tajij ketzʼanik xopan jun chʼo xubʼij chike, la kiwaj kinetzʼan iwukʼ.

–Utz xe chaʼ, su uwach etzʼanem awetaʼm.

E yoxibʼ chik xkichomaj: - jas chi kʼu etzʼanem qabʼano.

Are utz ri kʼunem xchaʼ le chʼo… jewa xkimajij chi jumul le etzʼanem, sibʼalaj kekikoʼtik cho le uwoja rukʼ le alaj akʼal.  Taq xekosik, xeqʼitajik necher sibʼalaj kekikoʼtiik, xkijach kibʼ.

Le lol xeʼ pa uwiʼ taq le kotzʼiʼj, ri chʼo xeʼ chi uxeʼ taq le xot, le neʼ xewar pa uchʼat.
Riʼ kʼamal taq bʼe kʼax kanimaʼ chech ri kʼachelaj, xkichomaj kʼut xkibʼan jun wokoj kukʼ ri winaq. Xkitzijoj chikech ri winaq man utz taj keqasax ri cheʼ, we kabʼanik, kasikʼix saqʼij chaqij.

Kechaqijar taq ri kʼwaʼ, ri nimaʼ, kakʼis uwach le loqʼolaj jaʼ, xa necher rajawaxik kkichajij ri qʼinomal uyaʼom ri Ajaw chaqe.

Konojel xkichomaj rij, xkibʼij kʼut: areʼ utz ketik cheʼ. Xa rumal sibʼalaj rajawaxik le loqʼalaj jaʼ, le winaq xkibʼij: che we ikʼ riʼ qonojel kujbʼe che utikik taq cheʼ. Are utz katik le cheʼ re lemobʼ, saqchaj, kʼisis, pa taq juyubʼ.
Kʼo jumul kebʼ alabʼom, ekʼo jobʼ kichij, xkichomaj kebeʼ pa yuqʼ.  Are xeʼopan chi uchiʼ ri juyubʼ, xkilo chi man qas ta kʼo qʼayes. Xebʼin chi na jubʼiq chik, xebʼinik, xebʼinik. Kʼa te xkilo ekʼo jujun chomaʼq taq cheʼ sibʼalaj, jeʼl kimujal, xuqujeʼ kʼo jun nimalaj bʼinel jaʼ, jun nim uwosaq. Sibʼalaj jeʼl xkilo xekitzoqopij ri kichij chilaʼ.

Le jobʼ chij sibʼalaj xewaʼik cho le uwosaq, xbʼantajik chi xkikʼyaq kan le kimes pa taq le cheʼ pa le uwosaq. Xkibʼan kʼax che le uwosaq rumal man utz ta chi kakayik. Are taq xyaʼ ubʼixik chike ri ajwabʼ chi xetzʼilobʼisax ri uwosaq. Xesikʼixik, kʼate kʼuriʼ xeyajik, xuqujeʼ xetaq bʼi che usikʼik le mes.

Rumal riʼ are utz man xaq taj jawjeʼ kaqakʼyaq le mes kaqatzukuj ukʼolibʼal.
Kakitzijoj ri ojer taq winaq xuqujeʼ amaqʼel kikiknaʼtasaj ri tat nan.  Pa taq ri chak are kopan ri okbʼal aqʼabʼil su xkʼulmataj ojer. Sibʼalaj kʼextal ri kinoʼjibʼal xuqujeʼ ri kibʼantajik ri qatiʼt qamam ojer. Xa rumal che sibʼalaj e kʼo, kʼo nim kichuqʼabʼ, katzʼaktzʼat kiware. Xuquje man xaq ta keyawajik rumal kikichajij kibʼ. We keʼ yawajik aninaq kikikunaj kibʼ rukʼ mayabʼ kunabʼal.

Keʼbʼek pataq chak sibʼalaj taq naj tinimit. Chikaqan keʼbʼin wi, ma jumul kikichomaj bʼinabʼal chʼichʼ rukʼ ronojel ri kikibʼano. Kikikam bʼik nimaʼq taq keqaʼn e chiʼ keʼ bʼek. Xuqujeʼ nimaʼq taq eqʼaʼn kekikʼam uloq are chiʼ keʼ tzalijik. Konojel ri qatit, qamam ri are ma jumul xubʼan kʼebʼ kikʼux.

Kikikʼam ubʼik saq ki are chiʼ keʼbʼek pa ri Ermiʼt, xuqujeʼ kikikʼam uloq kaq ik are ketzalij uloq. Kʼa tekʼuriʼ keʼbʼe che ukʼayixik par ki tinamit ubʼi miqʼinaʼ.  Ri nimaʼq taq bʼinabʼal xkibʼano, man xaq ta jun qʼij kebʼ qʼij. Xane pataq ikʼ joʼlajuj qʼij xkibʼano che keʼtzalij uloq, kʼitaq qʼij xebʼinik pataq kikʼay man rukʼ ta kʼuriʼ xubʼan kebʼ kikʼux. Are xkichomaj ri nimalaj utzilal kikiya kanoq chikech kalkʼwal rech junalik keʼnatasaxix.
Kakitzijoj taq nan, tat re jelaʼ jawijeʼ chiʼ kinchakun wi pa tijobʼal. Jun tatoʼ tajin kchakunik pa nimalaj rulew are xuriq kajibʼ abʼaj xalqʼaʼt, xeʼukʼam bʼik cho rachoch, xubʼij che ri rixoqil, ralkʼwaʼl, uwimam. Xuta kʼu chike jas kubʼan chike kajibʼ abʼaj. Konojel xkibʼij chi re chi ma utz kukʼol kan cho ja, rumal chi ronojel ri jastaq kʼo kawasil, we jun winaq karowaj kʼo kʼaxkʼolil kuriq pa ukʼaslemal. Kuyaʼo xuqujeʼ are ri kʼaxkʼolil keʼopan pa kiwi ri jastaq rech.

Are utz kuya kanoq pa ri ukʼolibʼal jawijeʼ xuriq wi. Are kʼu we kraj kukʼam bʼi cho rachoch rajawaxik kubʼan jun ukotzʼijal. Kuta toqʼobʼ chech ri qanan uwachulew kukʼam bʼi cho rachoch.

Ri tat xuchomaj are utz kutzalij pa ri ulew jawijeʼ xeʼuriq wi. Xa kʼu xukoj kanoq che kʼulbʼat re ukomon, xukʼam bʼi taq ri abʼaj chikijujunal xumuqu pa taq uxukut rulew.   Rumal laʼ xkoj “Xalqʼat” che ubʼiʼ ri komon.
Ri kabʼan Tzʼunil are chiʼ kil uwach jun lochʼ. Are kel wajxaqibʼ uqʼij ri xkʼojik. Kakoj kyaq usok ri unan rech kachʼaj bʼik. Pa le nimaʼ kechʼajoq rech utz

E kebʼ kekʼam bʼik pa tuj. Tekʼuriʼ kabʼan jun komon waʼim pa kachoch. Ktij ri uwaʼl ik rumal ri kinimaqʼij. We man je kabʼan chike, kabʼison le rajaw tuj.
Jelaʼ pa tinamit Chipi ayok xkʼasi jun nim chʼojinel ubʼi Tekum Umam. Xchʼojin rukʼ jun achi ubʼi Luʼ are xeʼulik le kaxlan winaq.  Saq utzʼumal, qʼan uwiʼ kabʼix chech ukʼojol le qʼij, kabʼixik chi re xepaqiʼ uloq pa le ixkanul.

Le Tekum Umam xqebʼ panoq chuxukut ri tinamit ubʼiʼ Las Majadas. Kabʼixik chi le kikyej le kaxlan winaq xekosik, rumal, le bʼe sibʼalaj takʼalik, xetzaq le kyej chikixeʼ, le achijabʼ xechʼojinik.

Xeʼopan pa le tinamit Chwikabʼyok, sibʼalaj kachaqiʼj kichiʼ ri kyej. Are kʼut pa le juyubʼ kkʼiy joron, chilaʼ xekikʼama wi ri jaʼ ri winaq.  Le tat Tekum Umam xpe raywal, xeʼek xtzijon rukʼ le rajaw juyubʼ. Kabʼan la toqʼobʼ tzʼapij la, le jaʼ, xnimax rutzij, xchaqijar le jaʼ, le kyej kʼota chik kijoron kakiqumuj.  Kamik le jaʼ kchojojik, kchojojik, katatajik pa ri juyubʼ.
Kʼo jun qʼij che utzukuxik le kumatz rech xojowem, xa rumal che ronojel junabʼ le ajxojlobʼ, kexojow cho Tyox rech le nimaqʼij.

Nabʼe qʼij che tzukunem xbʼe pa Xatinabʼ, xebʼinik xeʼopanik chi unaqaj che ri rachoch le a Teʼk.

Chilaʼ kʼo jun jeʼl laj moʼch chij, jun chike le ajtzakunelabʼ sibʼalaj utz xrilo, ri jun moʼch xumalma, te kʼu riʼ xaq takʼal ri achi taq te kunaʼ xtoqʼ chirij.

Le achi kutzur le moch chij, are taq xtzalij loq te kunaʼoʼ oqtam are rumal ri moʼch, rumal wa le achi man xkowita chik xanimajik, xjilil ri raqan xeqaj xechʼikil pa le kʼix re tukan. Konojel le rachiʼl keman che utzexik uwach.

Wa we jun kʼulmatajem kunataj chike nojel junabʼ le rachiʼl, are taq kekitzukuj le kumatz xa che xkanaj kan retal jawi xtzaq le kachiʼl.
Kʼo jun mul jun par kawakat cho taq juyubʼ, kʼateʼ xrilo takʼal ri jun joj pa uwiʼ jun nim cheʼ, xuchʼabʼej xubʼij che: -tat joj, saʼj la wukʼ chujtzijonoq xa rumal che maj wachiʼl kinbʼisonik.

Ri joj xuchomaj chi ri par are kraj katijiq, tajij kutij jun imul ri par xa kutzukuj chik jas kubʼij che xuchomaj, xu bʼij che: areʼ jun tzʼikin nim ka petik kabʼixonik, are jun awaj jelik cho taq ri nikʼaj awaj chik. Ri joj sibʼalaj xkikot ranimaʼ xukʼabʼ ri uchiʼ, xubʼan ri jun bʼixonem rukʼ kikoʼtemal.

Are taq xujaq ri uchiʼ xutzoqopij ri imul, ri par naj uwiʼ che; xuchap ri imul, xutijo xaq jeri xpakun ri unumik. Xutyoxij che ri joj katzenik xeʼ pa ri ujul. Ri joj kabʼisonik rumal che maj chik kutijo. Karapinik xutzukuj chi jun awaj. Man xuriq taj urikil xaq jeri xkam che wiʼjal.
Ko jumul, jun ali laʼj raqan, kʼolot uwiʼ, jeʼl kpetik rumal poʼr ri ubʼaqʼ wach. Xkʼulmataj kʼut, xuʼlik chi uchiʼ ri ubʼe,  rumal che kilik konojel le winaq keʼikʼowik.

Are tzalij cho rachoch xuchap bʼis,  xuriqa jumul koqʼik.  Xpe le unan xuta che: -jas le kawoqʼej. Areʼ xubʼij: - xa man utz taj kinwil le nuwiʼ, rumal chi kʼolot. Are kaqaj chi nuwach le wiʼ ka sololik. Xpe ri unan xubʼij che: - chachomaj wal, are utz kawaj awibʼ, konojel le winaq we taq laj on nim kaqan, kʼolot ki wiʼ.  Xaq uj junam chi uwach ri Ajaw.

Yaʼtal chaqe qonojel ri uj winaq utz kaqil qibʼ.
Kʼo jun komon ubʼi Chikabʼraqan, kariqatajik pa tinamit Kʼicheʼ. Ri winaq kakibʼij chi kʼo jun bʼe, areʼ bʼe rech tinamit ubʼi Lemoʼ. Katzijoxik chi le uchʼi ri siwan kʼo uchuqʼabʼ, xa rumal che kʼo kakikʼulmaj riʼ winaq are keqʼax chilaʼ. Jas neʼ xu kʼulmaj ri tat ubʼi Xoʼr. Che jun qʼij xbʼek pari tinamit Lemoʼ, bʼenaq ri Xoʼr kʼate xril uwach jun laj akʼal ketzʼan pa le siwan, ri tat Xoʼr xuta cheʼ sukabʼan chiri akʼal.

Ri akʼal xubʼij che, xa wayemla, xpe ri tat Xoʼr xuxijribʼ, mankuriqtachik su kubʼano. Tekʼu ri akʼal xu chap uqʼabʼ xukujeʼ xukʼambʼik cho jun juyubʼ, are waʼ xubʼij ri akʼal che tat Xoʼr.

Kʼi pwaq kʼo waral kʼamabʼila ronojel ri kajla, kʼateʼ katoj la chuwe.  Katoj la are kuriqaʼ le kamikal, kape la, xuquje rajawaxik kelbʼana la raqantaq ja waral. Su kabʼij la, xubʼij le akʼal che le tat Xoʼr. Kʼatekʼuri le tat Xoʼr xubʼij, man kawaj taj, man kawaj taj. Xumaj* ubʼanik uchʼabʼal ri tat Xoʼr xtzalij pa uchomabʼal.

Kʼatekʼu ixriloʼ utukel tajin katzijonik chuchi ri nimaʼ ubʼi Qʼan cho.  Areʼ ubʼeyal chike le winaq man kebʼintaj kitukel cho ri juyubʼ.

Mat bʼin atukel, ma bʼan chawe jas xbʼan che ri tat Xoʼr.

"Xumaj - Xuchip*"
Majoq na ujunabʼ ri wikan Chaliʼy, kʼate ne lo waqibʼ ujunabʼ, are taq xtaq bʼi che ubʼanik utajkil utukel.  Ri wikan Chaliʼy kel pa juyubʼ Chwitziribʼal. Xaneʼ xbeʼ che ubʼanik utajkil, jawijeʼ xtaq bʼi rumal le utat, kʼakʼow na jun chuchiʼ jun siwan; bʼenaq waʼ are chi xrilo, xsikʼix rumal jun chom laj akʼal, man kʼo ta xuchomaj areʼ, xa xunimaj utzij jachin ri xusikʼij.

Xkʼam bʼik pa jun utz laj ja, jawijeʼ chiʼ kʼo wi sibʼalaj uwach taq cheʼ, kʼo jalajoj taq kotzʼiʼj, kʼi taq awajibʼ. Ri wikan Chaliʼy, man kuriq ta chik jas kubʼan chupam ri kʼolibʼal riʼ, are taq xutaʼ xkisikʼix ubʼiʼ, xunimaj, xeʼrilaʼ jachin xsikʼin apanoq, kʼate xrilo are bʼik ralixik tajin kebʼel chʼuʼj rumal areʼ.

Xtaʼ che: -jawije chiʼ xatbʼe wi.

Areʼ xubʼij: -xaq jelaʼ apanoq.

Ri unan xubʼij che:  -xbʼe oxibʼ qʼij katqatzukuj.

Ri akʼal xubʼij:-  kʼate ne xinbʼe knataj chwe.

Man xunaʼ taj are chiʼ xokʼow oxibʼ qʼij, chi upam le siwan rukʼ ke nitzʼ achi.

Jebʼa riʼ xukʼulmaj le wikan Chaliʼy..
Pa ri jun komon ubʼi Chijolom, xokopila, rech Qʼumaʼr Kaj. Keriqitaj kebʼ kʼaybʼal jaʼ jun miqʼin, jun saqliʼ.  Waʼ we kebʼ kʼaybʼal jaʼ kel uloq chuxoʼl taq ri abʼaj. Le ajchijabʼ re Komon Chijolom kukʼ nikʼaj komon xkitoʼ kibʼ xkiwokaj ri loqʼalaj jaʼ.

Ri miqʼin jaʼ, xki kʼot juxiʼl che, xkibʼan jun kʼolbʼal jaʼ, xkibʼan rachoch. Xakʼu jeriʼ utz kabʼan atinem chupam le miqʼin jaʼ. Le achijabʼ xkiwok kibʼ che rilixik ri miqʼina, xki chʼik jun qʼij che ujosqʼixik.  Sibʼalaj utz kakayik are taq ri winaq, kakisutij rij ri loqʼolaj jaʼ. Xyaʼ jun taqanik chi ma katzaqta tzʼil, chʼipaq chupam ri jaʼ.

Xa jeriʼ chʼojchʼoj wi ri loqʼalaj jaʼ ronojel qʼij. Utz wa kaqabʼij xuqujeʼ chi ri loqʼalaj jaʼ sibʼalaj kakunannik. Kʼi taq uwach qʼoxom bʼaqilaj kukunaj xa rumal ri umiqʼinal, are kʼu ri saqliʼloj kʼo jujun keʼatin chilaʼ. Xuqujeʼ chiʼuxukut e kʼo ixoqibʼ ka ki chʼaj ri katzʼyaq, wene jampaʼ kiwaj kiʼsolij, kixqayeʼj, sibʼalaj jeʼlik uwach.
Ri nutinimit Qʼantel sibʼalaj ekʼi ri uwinaqil, kʼo kʼi taq Tyox ja, kʼo taq tijobʼal, kʼo kʼolibʼal kech taq ajkun, xuqujeʼ kʼo ukʼolibʼal re etzʼanen potzʼ, kʼo ja rech qʼatbʼal tzij, ekʼo taq ajbʼara rech le jalajoJ taq komon.

Le achijabʼ kechakunik kukʼ taq kemabʼal, ekʼo bʼanal kaxlan wa, xuqujeʼ ekʼo yakal taq ja, ekʼo ajkʼayibʼ, e kʼo esukʼumal taq chʼichʼ.   Kʼo xuqujeʼ kechakun pa nim tinamit, e kʼo ajtijabʼ, e kʼo ajkunanelab.

Are le ixoqibʼ ekʼo ajtʼisoʼmanelabʼ, ekʼo ajsolol bʼatzʼ, e kʼo ajbʼanal wa, xuqujeʼ ekʼo ixoqibʼ ajtijabʼ, ajkununelabʼ nim ketamabʼal.

Sibʼalaj jelik rumal le winaq ketzijon pa le kichʼabʼal kʼicheʼ.
Pa ri komon rech San Vicente Buenabaj. Pa ri kiqʼij kaminaqibʼ kbʼan qʼor ikʼyaʼ rech aj: nabʼe ri nan kutzukuj kan ri aj, kujachʼoʼ xuquje kukʼeto.

Chu kabʼ qʼij, ri nan kukeʼj cho ri kaʼ, are xchatajik, kuchʼaj ri bʼoj, tekʼuri kukʼama ri chaʼbʼal kuyaʼ puwi ri bʼoj, xuqujeʼ kukʼama ri chaqon qʼor kucha uwach.

Are xchaʼtajik kutzaqabʼaʼ puwi ri kʼtan alaj qʼaqʼ, kok che ri utukik, kuyaʼ kabʼ rukʼ, maj jun kokbʼik pa ja, man kukojtaj uwach winaq che ri qʼor.

Poqʼowik xeyoq kanoq chike ri kaminaqibʼ puwi ri chʼakitebʼ, chi ukabʼqʼij ka kikʼam bʼik je la pa muqbʼal kaminaqibʼ, xa je kubʼan le winaq are chi kʼaslik na.

Kʼo jujun kekikotik, kkijumij kanoq pa kiwiʼ ri kaminaqibʼ.
A was are: katikʼow pwi le qanan ixim, kel uloq chʼaʼk chi rij le abʼaqil.  Jun ala kikʼow pa uwiʼ ri mesebʼal, we je kubʼano xwi alitom ri ralkʼwal we xkʼulik.

We kabʼan elaqʼ pwaq, kape ri mebʼaʼil pa awiʼ. Kachap kikotzʼiʼj kamina we man awech, kebʼel uloq ubʼoqʼoch kaminaq chirij aqʼabʼ.

Itzel kawil le jabʼ, we katkamik pa jabʼ katmuq wi. Kattʼuyiʼ pa kitem le tat nan, aninaq kasaqir ri ajolom. Katikʼow pa le kinonochʼ ri tat nan, katrijobʼ aninaq. Xaq karepuj le joron, we kabʼano, katzajik. Kʼa maʼtam katwaʼlijik, katuchulij le qʼij.
Jun qʼij kanoq pa komon Xechpup uqʼabʼ tinamit Xoʼl Abʼaj. Ri alaj ali Choʼn bʼenaq pa tijobʼal rachiʼl ri uchaqʼ Siʼl sibʼalaj kekiʼkotik.  Pa ri bʼe xkiraq jun alaj imul saq rij, xkikʼam bʼik. Xkikʼut chi uwach ri ajtij xuqujeʼ chikiwach ri taq nikʼaj kachil. Konojel ri akʼalabʼ sibʼalaj utz xkil le imul.

Ri ajtij Lol xuta chike jawi xkichap wi ri alaj imul. Ri alaj ali Siʼl xubʼij xqachap pa utzal ri Tyox.  Ri ajtij xumatzej ri imul xuqujeʼ xutzilij ri ubʼaqil, kʼate xirilo qʼajnaq jun uqʼabʼ ri alaj imul. Xubʼij chike ri akʼalabʼ su kʼax che ri imul. Xuchomaj ri ajtij xuta chike suʼ kikbʼan che ri imul, are xkito ri akʼalabʼ kikibʼij qakʼayij bʼik rech kʼo qapwaq. Jun chik xubʼij: chaya kanoq rech kutzir ri uqʼabʼ.

Jun chik xubʼij: katzoqopij bʼik are xuqujeʼ karaj utz ukʼaslemal.  Ri ajtij kubʼij chike: rajawaxik keqachajij ri awaj, are utikoʼn ri Ajaw. Are kabʼan kʼax chike taq awajibʼ, kʼax kunaʼ ukʼuʼx ri Ajaw, xuqujeʼ kʼo kikʼaslemal xa uj junam kukʼ.
Jun aqʼabʼil kʼo ri ali Naʼ chi uwach ri rachoch.  Utaqem kujaʼj ri ukotzʼiʼj, xaq kʼateʼ karopopik le laj tzʼunun, xtzaq chuwach.

Ri ali Naʼ xrilo xuyak uloq le laj chikop, kukʼabʼ upuchiʼ, ri ali xukʼamaʼ juqubʼ* joron, xuyaʼ pa uchiʼ, le laj tzʼunun xubʼiqʼ bʼik, ri ali xbʼisonik xkʼam waʼ xchaʼ xuchip bʼik, xuyaʼ kan pa uwiʼ jun jeʼlalaj roxox.

Xtakʼi rukʼ xuchajij, te kʼu riʼ xaq kʼate xrilo chi ri laj tzʼunun xrapapik, xrapapik.  Ri ali Naʼ kakiʼkotik are taq xrilo chi le laj tzʼunun xbʼe pa uwiʼ le jeʼl taq kotzʼiʼj.
Pa jun jeʼl tijobʼal kutijoj ribʼ jun akʼal, ubʼiʼ Poʼx, utz kurilo ke pa tijobʼal ronojel taq qʼij. Ri ajtij rech ali Poʼx ubʼi Wiy Batz, kutaq che usikʼixik uwach wuj ronojel taq aqʼabʼ. Kubʼij chech naʼl kabʼan che ri a tzʼibʼ.

Ri aliʼ Poʼx, utzalaj ajtijoxel, kʼax taj kubʼan che usikʼixik uwach wuj. Amaqʼel naʼl kubʼan chech ri utijoxik ribʼpa tijobʼal. Are chi xkʼistaj ri utijoxik ribʼ pa tijobʼal. Xumaltyoxij che ri ajtij ronojel le xukʼut chi uwach.  Te kʼu riʼ xutzʼibʼaj ribʼ pa ri nimalaj tijobʼal rech Ajkuʼn. Xuchʼek ronojel le retamanik xpaqiʼk kʼa xkwʼinik xubʼan ajkun.

Kamik xuwok jun ja jawchi ku kunaj eyowaʼibʼ rech ukomon. Sibʼalaj utz uchomabʼal jeʼl ku naʼoʼ kubʼan toqʼobʼ chikech le winaq. Kamik ri aliʼ Poʼx kubʼij chike le akʼalabʼ jix pa tijobʼal chitijoj iwibʼ, chi wetamaj ronojel le utzilal ekʼo pa taq le noʼj wuj. In kwaj kibʼan utzataq achiʼjabʼ, utzataq ixoqibʼ rech qa komon.
Kʼo jumul jun achi qʼinom, xuchomaj kbʼe che jun waʼkatem, xuyaʼ kanoq ri qʼan taq pwaq rukʼ jun ukʼul ja, are chiʼ xtzalij uloq che le uwakatem.  Xopan rukʼ le achi le uyaʼom le pwaq, are kʼu le achi xubʼij che ri ajchaqʼe ri meʼr. Ala ri arajil xinkʼolo chuxeʼ ri wachoch, utz xinbʼan che.

Te xinwilo xmekʼmobʼ ri ulew, xinxej wibʼ rumal waʼ xinqaj che resaxik ri ulew, kʼate xinwilo are le chʼo, xjuquchʼbʼik le arajil: -utz laʼ man katbʼison taj-, xcha ri achi che.

Nojim xel bʼik ri achi ajchaqʼe ri pwaq, xuyuqej bʼi ri jun jeʼlalaj kej rech ri ukʼul ja, yuqutal cho ri saq, xukʼam bʼi cho ri rachoch, kabʼison le ajchaqʼel ri kej xubʼij che ri ajchaqʼe ri pwaq: -xane xelaqʼaxbʼik ri nukej.

Are le sotzʼ xkʼamow bʼik xuchixik rumal le achi

-Jas che kabʼij chi are le sotzʼ.

–Je xaq junam laʼ, rukʼ ri chʼo xkiquchʼ bʼik ri pwaq.

Tekʼu riʼ xukʼexbʼej achi, xutzalij kan ri upwaq, ri areʼ xutzalij le ukej.

Kʼo jun mul jun imul xkʼistaj ukʼuʼx rumal che xaq tajin wi, xaq xuʼ cho taq uwach saq kpixkʼan wi, kʼo jun qʼij xuchomaj rumal che xril apan jun xik, sibʼalaj naj karapap chikaj.

Xusikʼij apanoq xubʼij che: –xik, sibʼalaj utz akʼaslemal, rumal chi kʼa ajsik katropop wi. Ri xik xubʼij: –ma katbʼison taj, kuyaʼ katinkʼam bʼik wukʼ ajsik xaq xuwi chinakayej cho waqan. Ri imul xubʼij: –maltyox chawe, we kabʼan ri toqʼobʼ, chakuyuʼ kinkaʼy apan jutzʼit ajsik, xchaʼ ri imul. Xkʼam ri imul ajsik, are taq xkaʼy uloq chikaj, sutut uwach, xtzaq uloq rumal.

Pixabʼ ri kakʼut chaqe: man xaq ta urayixik jun jasach ri man taqal ta chaqe, chujmaltyoxinoq jas le qabʼantajik.
Xkʼulmataj pa jun Komon chiʼ uwach jun juyubʼ, xuriqa jun qʼij xkiriq kibʼ jun imul rukʼ le kok. Xpe le imul xubʼij che le kok rech kakitzaq anim. Le imul xubʼij: kok, katkowin taj katzaq anim, nojim katbʼinik. Qastzij xcha ri kok, in nojim kinbʼinik. Xa kʼu kinbʼij chawe chi in kinchʼak ri anim.

Xpe ri imul xutzeʼj uwach ri kok, xkiyuk bʼa kʼibʼ le kebʼ awajibʼ rech kel che anim.  Ri kʼamal bʼe xubʼij chike, chimaja ri anim. Ri imul xumaj ri anim, xuya kan le kok. Ri kok nojim xbʼek, xuchʼijo xopan pa ukʼisbʼalil le anim.  Ri imul xuchʼij taj, xkanaj pa bʼe, rumal ri nimal kujaluj ri imul, xutzaq ri anim.

Pixabʼ: man utz taj kʼax kujchʼaw chikij nikʼaj qachil. Kqabʼij man kekowin taj. Xa rajawaxik kqatoʼ qibʼ pa qakʼaslemal.
Ri komon Xechpup rech uqʼabʼ tinamit Xoʼl Abʼaj rech Qʼumarkaj. Kʼo chik kʼi ujunabʼ che tiktajnaq kanoq, nabʼe kikibʼij ri qatiʼt qamam kʼota tijobʼal, xuqujeʼ kʼot Tyox ja. Xa chuxeʼ jun cheʼ ubʼi Bʼaqay, kabʼan wi ri chakitebʼkakoj che chʼabʼal. Ri winaq rech ri ojer komon xikel taj ri uwach wuj, xuqujeʼ kʼot ubʼe chʼichʼ, kʼot kaxlan qʼaqʼ, kʼot chʼabʼal rech kaloqʼ sutaq ke.

Jun achi ubʼi Kuʼ xusipaj kebʼ kʼaʼm ulew rech kabʼan ri tijobʼal, kamik, kʼo chik ajtij rech ri komon Xechpup. Le ajtij Lol, xuqujeʼ xutijoj ribʼ rech ajpop. We kamik kʼo chik Tyox ja, xuqujeʼ kʼo chik kaxlan qʼaqʼ. Xuquje kʼo chik utz taq ja, kebʼal tzi, chʼichʼ kʼamal winaq.  Ri alabʼom ri alitomabʼ tajin kikitijoj kibʼ rech sutaq, are kakaj kikibʼan nimaq achijabʼ chupam ri kikʼaslemal, xuquje kʼo chik jupuq bʼixonel chupam ri komon.

Jun xusipaj ri Juʼl Perez, sibʼalaj nim chikiwach ri winaqibʼ rech ri komon.  Kʼo chik jun ja rech kekunax ri yabʼ taq winaq. Nim chak xbʼan chiʼ rumal sibʼalaj kabʼe kikʼuʼx che rutzilal le komon.  Pa ri komon areʼ ekʼi winaqibʼ kichʼaw pa chʼabʼal kʼicheʼ, xuquje ekʼo le mosibʼ kichʼaw pa kaxlan tzij.  Ri komon Xechpup, sibʼalaj siwan kʼo pa ri ulew, chi uxeʼ kikʼow jun nim jaʼ xuqujeʼ kikʼow bʼeyaʼ pataq nikʼaj.

Are waʼ ronojel kikibʼij che ri komon Xechpup.
Pa jun nim kʼacheʼlaj, kʼo jun kʼwaʼ sibʼalaj saqloloj, nim uwach. Le tat Juʼl, kel ukʼuʼx chech kuchajij, kurilij ronojel taq qʼij.  Jun uwiʼ umam ubʼiʼ Akel Bʼatzʼ xutaʼ chech: -watiʼt, jas urilixik ri kʼwaʼ.  Ri tat Juʼl xubʼij chech ri akʼal: -rajawaxik ktik kʼitaq cheʼ chi uchiʼ taq ri kʼwaʼ, chi uxukut, xuqujeʼ maj mes kkʼyaq bʼik chi upam. We kechajix taq le kʼwa jacha kinbʼij; junalik kʼo jaʼ xuqujeʼ sibʼalaj saqloloj.

Ri a Kel xkikot ri ranimaʼ, xuto ri xubʼij ri ratiʼt chech. Ri tat Juʼl rachiʼl ri uwiʼ umam kakitik cheʼ pa taq le juyubʼ. Are utz we chirij taq jawi kʼo taq le kʼwaʼ.

Xkibʼij chike le winaq man kakitzaq ta mes pa taq kʼacheʼlaj, xuqujeʼ chi taq le kʼwaʼ, nim kkiloqʼisaj ri jaʼ. Xa rumal ketaʼm konojel ri winaq kkiqumuj le jaʼ.

Qachajij bʼaʼ rumal qonojel kkikojo, nim kupatanij pa le uwachulew.
Pa jun komon ubʼi Tukan Cheʼ (Palomora) re tinimit Trix Xeʼkʼul re Chwimiqʼenaʼ, kariqitaj jun nitzʼ, nitzʼ achiʼ ubʼi Paxkwal, wa we jun laj nitzʼ achi, kareqaj jun ukʼoʼx, rech kʼolibʼal utzam.

Are wa ri nitzʼ achi kawakat cho taq le panibʼal, katzijoxik chi are taq kebʼe le achijabʼ pa taq kichak, te kuriʼ kixoqilal kekanaj kan kitukel cho taq kachoch, xaneʼ kuriqa nikʼaj qʼij kopan le laj chi, che kibʼochixik, xopan rukʼ jun ixoq ubʼi Xper, are chiʼ tajin kakeʼnik chi uwach ri ukaʼ, tajin kuchaʼq ri uqʼor, kʼate xrilo, xok biʼ rukʼ; jun laj achi, tekʼuriʼ xtijon rukʼ: la at kʼolik ali xchaʼ che…

-Are xutaʼ xchʼabʼexik, sibʼalaj xumayo xuxij ribʼ.

-Jachaʼ ali jas tajin kabʼanoʼ, la kawaj katkʼuliʼ wukʼ xchaʼ che.

- Mmm, xchaʼ le ali Xper are chiʼ xutaʼ xchʼaw le alaj achi che.

Xuchomaj na, te kʼu riʼ xubʼij che: chanaʼmpeʼ riʼ upatzaʼm man kat naw ta che usuʼik, kʼa te kʼu riʼ kawaj katkʼuli wukʼ. Xa man katchoman taj, are xu xutaʼ ri alaj achi xsach uwach.

Tekʼuriʼ xutzijoj chike konojel le alabʼom, achijabʼ, xekitzukuj, necher xsach uwach pa jun nimalaj kʼachelaj, rumal laʼ xubʼiyal le juyubʼ chi Paxkwal.
Xkʼulmataj najtir, jun tataʼ xutik tiriko, are taq xkʼis ubʼanik ri qʼatoj rumal man xuyaʼ ta chik le qʼij che ukʼamik le utiriko, rumal laʼ, man xukochʼ ta chik uwach che uqʼa xik chaqʼabʼ rumal che chirij le juyubʼ kʼowi kanoq.

Nim aqʼabʼil xebʼe che ukʼamik, taq xopan le tat Luʼ rukʼ le ukʼojol xkitaʼ chi kʼo winaq pa le tiriko. Xkixej kibʼ, are taq xkitaʼ ri atʼixnabʼ, necher man xaq ta are le xkito, xkichomaj chi jun winaq kʼo pa le tiriko, weneʼ jun subʼanel*, are ta neʼ xraj ri utat le ala xuxibʼij bʼik. Te kʼu kunaʼo le tataʼ, are nabʼe xsikir taq raqan, uqʼabʼ rumal xibʼribʼ.

Xuchomaj ri tataʼ, chi are utz man kuxej ta ribʼ, rajawaxik xa kabʼan jun chʼawem rukʼ ri Ajaw are chaʼ, kal maj bʼik ri subʼunel.


*subʼanel - subʼunel
Jelaʼ pa ri timinit Chwikabyok rech Xelajuʼ, le qanan qatat kakitiko jeʼlalaj taq uwach ichaj.  Le ichaj are qʼanwach, saqwach, kikʼichaj le tataʼibʼ kekiʼkotik, ketzenik, kejajatik, are chiʼ ketajiʼnik pa taq le kulew.  Pa kulew kekʼy uloq le taq uwach tikoʼn, jelik kekayik le uwachulew. Rax, rax, rax, kʼokʼ, kʼokʼ, kʼokʼ le ruxlabʼ le taq tikoʼn.

Jawi kel taq uwach le tikon, le chuchuʼibʼ, tataʼibʼ le akʼalabʼ junam kechakunik, xa kakikʼam bʼik ri jalajoj taq uwach ichaj pa kʼaybʼal.

Are taq le chuchuʼibʼ kekikʼyij le taq ichaj pakʼaybʼal sibʼalaj kekikotik. Le winaq ajloqʼomanel kakitaʼ jawichiʼ tikom wi ri jalajoj taq ichaj. Le chuchuʼibʼ kikibʼij jelaʼ chi uxeʼ le xkanul. Le ajloqʼomanelabʼ kekikotik, kekikotik, kikiloqʼ bʼik le rax, taq ichaj.
Kʼo jun mul xukʼulmaj ri a Awel, are taq kawarik xaq kʼate xutaʼ kʼo jun tukur pa uwiʼ le rachoch, muq, muq, kachaʼ ri tukur, ri Awel xuxeʼj ribʼ, xukʼasuj ri utat, xubʼij che: - chatampeʼ, le jun chikop, muq, muq, kachaʼ.

Le utat xubʼij che ri ukʼojol: -man kaxej taj awibʼ, wa le chikop ma umak taj, xa taj kxibʼinik, xaʼ are utajkil yaʼom rumal ri Ajaw. Xa chujwalijoq nukʼojol nojim kujmatzatzik, qayaʼ kanoq jumuqʼ ixim jeʼla xe le ja.

-La jas upatan le ixim xchaʼ le Awel che ri utat.  Are chaʼ le tukur weneʼ man kamikal taj kubʼij.  Weneʼ tewchibʼal kuyaʼ are kʼula are utz qayaʼ uwa, are uwa le ixim. Ri Awel xretaʼmaj chi rajawaxik man kuxej ta ribʼ che ri tukur.
X kibʼij ri qawinaq chi jelaʼ Xolabʼaj, xtik ri xojoj kech kʼoyabʼ*. We xojoj kukʼut ri kʼax xbʼan chike kebʼ winaq. Jun Bʼatzʼ, Jun Chʼowen kibʼiʼ. Rumal ri kʼax xkibʼan chi ke kebʼ alaxik, kibʼiʼ Jun Ajpu rachiʼl Jun Jun Ajpu.

Rumal ri kʼax xkibʼano xeʼux kʼoyabʼ, rumal laʼ nim pixabʼ kuya ri xojoj. Chi taq junabʼ kakʼut pa nimaqʼij chi uwach le tyox.

Are laʼ kabʼan Xolabʼaj. Ri

"kʼoyabʼ - kʼoyibʼ"
A Siʼs ubʼiʼ jun akʼal, sibʼalaj sakʼaj che ubʼanik "upatan*", ronojel qʼij kabʼe pa tijobʼal, kejach kanoq rumal ri unan. Xa rumal karaj kretaʼmaj unikʼoxik xuqujeʼ utzʼibʼaxik uwach wuj, utz karil le etzʼanem xuqujeʼ le bʼix.

Xopan jun qʼij xbʼe utukel pa tijobʼal xuriq apanoq jupuq tzʼiʼ pa ri bʼe.

Aaa, sibʼalaj xuxej ribʼ xtakʼik xuchomaj kʼut, su kinbʼano, aninaq xutzukuj ri ukʼyaqbʼal, kʼate xarilo man xukʼam taj, kʼax xunaʼy, xusikʼ abʼaj, xanimaj chikiwach jupuq tzʼiʼ xkoqataj ri a Siʼs, xpe kʼu le a Sis, xuraqaqej uchiʼ xubʼij a… a… a… a… ri tzʼiʼ kinkityaʼ man kʼotaj kintowik, sibʼalaj ekʼan.

Le a Siʼs xsachik, xtzaqik are kʼu le tzʼiʼ, xalmaj bʼik, are kʼu le alaj ala sibʼalaj koqʼik, koqʼik xtzalij cho rachoch.  Xutzijoj che ri unan le xukʼulmaj, are xuxeʼj ribʼ rumal taq xril le ukikʼel kʼo che ri atzʼyaq le a Siʼs.

Ri nan Toʼn aninaq xukʼexo ratzʼyaq ri ral, xukʼam bʼi pa tinimit rukʼ ajkun. Xnikʼoxik, xuqujeʼ xkunaxik xaq jeʼ wa nojim kutzirik le raqan.
Jewa xkibʼano xetzalij cho kachoch rukʼ kikotemal.

"upatan - uchak"*
Xkʼulmataj jumul kʼo jun akʼal sibʼalaj saqʼor, sibʼalaj natam* kwalijik, kyaj rumal ri unan xa kpe royowal, xaneʼ kʼo jun qʼij rumal che kʼamatan xwalijik man xatin chibʼik, man xwaʼ taj xunim bʼi ri uwuj, ri utzʼibʼabʼal chiʼ upam ri uchim, xreqaj bʼik, te kʼu riʼ xeʼ pa tijobʼal.

Bʼenaq pa ri bʼe are taq xrilo chi matam chik xtontirik xuchap aninem. Rumal xumaj anim pa le bʼe xuriq jun tzʼiʼ kakay uloq che, kʼa teʼ kunaʼo xutiʼo che ri raqan.  Xuchap oqʼej pa le bʼe, sibʼalaj koqʼik, xkubʼiʼ kan pa ri bʼe man xeʼ ta chik pa tijobʼal.

Are taq xukʼulmaj waʼ xul ri uchomanik xubʼij: are utz wa aqʼabʼ kinwalijik, are chaʼ chanim kinopan pa tijobʼal, maj chi kinkʼulmaj.
Jelaʼ pa ri komon Xeʼwenabʼaj kel wi jun akʼal ubʼiʼ a Tiʼx, ri akʼal sibʼalaj ukʼatik kayuqʼunik, ekʼo jobʼ uchij, jun ukej, jun uwakax, xuqujeʼ jun utzʼiʼ ubʼi a Paʼtz.

Nojel qʼij ri a Tiʼx kuyuqʼuj le taq awaj jelaʼ pa nikʼaj jaʼ, chirij ri juyubʼ ubʼiʼ Tenaʼ.  Jun xeʼqal xubʼij che ri unan, chweq kinbʼe pa yuqʼ chirij Tenaʼ, aqʼabʼ kawalij la che ubʼanik le nuwaʼ, nukʼatan, utz ri wal xchaʼ che. Aqʼabʼ xwalijik le unan le ala, xubʼan ri ulej, jun saqmol pa ri xot, xutzir uwa ri a Tiʼx.

Xukʼasuj le ral: - Tiʼx, Tiʼx, chatwalijoq, xutzir ri awaʼ xcha che. Xwaljik xubʼij che ri unan: - man kintij taj ri nuwa, pisa pa jun sut, rukʼ le nukʼatan, xuqujeʼ kyala bʼik ri uwa le nutzʼiʼ. -Utz ri wal, xchaʼ ri unan, xuyaʼ bʼik le uwa pa ri uchim.

Ri a Tiʼx xeresaj ri awajibʼ, xbʼe pa yuqʼ.  Are taq xokʼow, chi uxeʼ le juyubʼ ubʼi Tenaʼ; kateʼ xrilo xpakak jun sutzʼ, le a Atiʼx man xunaʼ taj xutzaq kan le uwa.

Are taq xopan naqaj che le jaʼ, jawi kayuqʼun wi, kʼateʼ xrilo man kʼota chik ri apaʼtz.   Te xunaʼo man reqam ta ri uchim, aaa, aaa, sibʼalaj xbʼisonik xeʼuyakan ri uchij, chilaʼ, xuqujeʼ xuxim kan ri taq awaj, xtzalij bʼik che utzukuxik le uchim rech uwa.

Sibʼalaj uxim ribʼ xbʼek pa ri bʼe, rumal che xaq utukel. Naj kʼowi apanoq, kʼate xrilo kotol ri a Paʼtz pa ri bʼe jupul pwiʼ ri uchim. Are taq xriloʼ, ri a Tiʼx sibʼalaj xkikotik, xuqujeʼ ri alaj a Paʼtz sibʼalaj xusilabʼaj ujeʼ, aninaq xbʼe che ukʼulaxik le rajaw, kusutusa ujeʼ.

We ala sibʼalaj xkikotik xuriqaʼ ri uchim chajital rumal ri laj a Paʼtz.  Xetzalij bʼi kukʼ le awaj rukʼ kikotemal.
Ri nan Toʼn nim winaq chik, saq uwiʼ, ronojel aqʼabʼ utz kunaʼo katʼuyiʼ pa   utem, kumiqʼisaj ribʼ cho ri qʼij, kʼo jun uwiʼ umam ubʼiʼ a Teʼk.  Ri a Teʼk xutaʼ chech ri nan Toʼn: - nan jas cheʼ chi man kaj ta la qakʼatisaj ri joʼq.

Ri nan Toʼn xubʼij chech: - xa rumal awas, le joʼq areʼ ratzʼyaq ri jal, ratzʼyaq ri qawa. Jas kʼulmatajik we ta kinkʼatisaj jubʼiqʼ joʼq, man utz ta ri rumal che man kakʼiy ta chik ri aj, we maj aj, maj jal, kaqariq wiʼjal, xubʼij ri nan Toʼn.

Ri a Teʼk xumaltyoxij che ri ratiʼt, rumal ri utzalaj noʼjibʼal xukʼut chech. Pa jun qʼij riʼ, le a Teʼk, kel ukʼuʼx chech ri joʼq, man karaj ta chik kakʼatisax le joʼq.
